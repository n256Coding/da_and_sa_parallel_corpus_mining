சப்ரகமுவ  பல்கலைக் கழகத்தில் நேற்று மாணவர்கள் மேற்கொண்ட ஆர்ப்பாட்டத்தின் போது  கலகத்தை ஏற்படுத்திய மாணவர்கள் தொடர்பில் ஒழுக்காற்று விசாரணைகள் நாளை  இடம்பெறுவுள்ளது.
இது குறித்த விசாரணைக் குழுவொன்றை நாளை நியமிக்கவுள்ளதாக சப்ரகமுவ பல்கலைக் கழகத்தின் உப வேந்தர் மகிந்த ரூபசிங்க தெரிவித்தார்.
பரீட்சை உரிமையைப் பெற்றுக் கொள்ளுதல் உள்ளிட்ட கோரிக்கைகள் சிலவற்றை முன் வைத்து மாணவர்கள் கொழும்பு பதுளை பிரதான  வீதியினை இடைமறிக்கும் வகையில், நேற்று மதியம் ஆர்ப்பாட்டத்தை மேற்கொண்டனர்.
இதன்போது, மாணவர்களை கலைப்பதற்கு காவல்துறையினர் கண்ணீர் புகை பிரயோகம் மேற்கொண்டனர்.
இந்த சம்பவத்தின் போது, காவல்துறை  உத்தியோகத்தர்கள் 12 பேர் காயமடைந்ததுடன், கலகம் ஏற்படுத்திய 9 மாணவர்களும் கைது செய்யப்பட்டனர்.
கைது செய்யப்பட்ட மாணவர்கள் நேற்று பலாங்கொட நீதவான் நீதிமன்றில் முன்னிலைப்படுத்தப்பட்டு பிணையில் செல்ல அனுமதிக்கப்பட்டனர்.
சப்ரகமுவ  பல்கலைக் கழகத்தில் மாணவ சங்கத்தை மீண்டும் ஸ்தாபிக்கவும், அந்த பல்கலைக்  கழகத்தில் வகுப்பு தடை விதிக்கப்பட்ட 5 மாணவர்களின் பரீட்சை உரிமையை  வழங்கக் கோரியும், கடந்த 23ஆம் திகதி முதல், சப்ரகமுவ மாணவர்கள்  சத்தியாக்கிரக போராட்டத்தை மேற்கொண்டு வந்தமை குறிப்பிடத்தக்கது.
