யாழ்ப்பாணத்தின் இடம்பெற்று வரும் வாள்வெட்டு சம்பவங்களுடன் தொடர்புடையவர்கள் என்ற சந்தேகத்தின் அடிப்படையில் கைது செய்யப்பட்ட ஜந்து பேரையும் பதினான்கு நாட்களுக்கு விளக்கமறியலில் வைக்க யாழ்.நீதிவான் நீதிமன்ற பதில் நீதவான் உத்தரவிட்டுள்ளார்.
அண்மைக்காலமாக யாழ்ப்பாணத்தின் பல்வேறு பகுதிகளிலும் வாள்வெட்டு மற்றும் சமூக வன்முறைச் சம்பவங்கள் இடம்பெற்றிருந்தன.
இந்நிலையில் இச் சம்பவங்கள் தொடர்பாக பாதிக்கப்பட்ட தரப்பினரால் யாழ்.பொலிஸ் நிலையத்தில் முறைப்பாடு பதிவு செய்யப்பட்டிருந்தது.
இதனடிப்படையில் பொலிஸார் விசாரனைகளை மேற்கொண்டிருந்தனர்.
இந்நிலையில் பொலிஸார் மேற்கொண்ட விசாரனைகளின் அடிப்படையில் நேற்றுமுன்தினம் இவ் குற்றச் செயல்களில் ஈடுபட்டவர்கள் என்ற சந்தேகத்தின் அடிப்படையில் ஜவர் பொலிஸாரால் கைது செய்யப்பட்டிருந்ததுடன் அவர்களிடமிருந்து வாள் கத்தி போன்ற வன்முறைக்கு பயன்படுத்தப்பட்ட கூரிய ஆயுதங்கள் சிலவும் கையடக்க தொலைபேசி மற்றும் மோட்டார் சைக்கிள் என்பவும் பொலிஸாரால் கைப்பற்றப்பட்டிருந்தன.
இதனை தொடர்ந்து கைப்பற்றப்பட்ட பொருட்கள் உட்பட கைது செய்யப்பட்டோரையும் யாழ்.பொலிஸ் நிலைய பொலிஸார் இன்றைய தினம் யாழ்.நீதவான் நீதிமன்றில் முற்படுத்தியிருந்தனர்.
இதன்போதே குறித்த ஜவரையும் பதின்னான்கு நாட்கள் விளக்கமறியலில் வைக்க யாழ்.நீதிவான் நீதிமன்ற பதில் நீதவான் உத்தரவிட்டிருந்தார்.
எமது பிராந்திய செய்தியாளர் பிரதீபன்
