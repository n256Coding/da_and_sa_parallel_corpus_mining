அனைத்து உள்ளுராட்சி மன்றங்களுக்கான தேர்தல்களும் ஒரே தினத்தில் நடைபெறும் எனத் தாம் நம்பிக்கை கொள்வதாக பெப்பரல் அமைப்பின் நிறைவேற்றுப் பணிப்பாளர் ரோஹண ஹெட்டியாராச்சி தெரிவித்துள்ளார்.
93 உள்ளுராட்சி மன்றத் தேர்தல்களுக்கான வேட்புமனுக் கோரலுக்கான அழைப்பு விடுக்கப்பட்டுள்ளது.
இந்த நிலையில், வர்த்தமானிக்கு எதிரான மனு மீளப்பெறப்பட்டதையடுத்து, அனைத்து உள்ளுராட்சி மன்றங்களுக்கும் ஒரே தினத்தில் தேர்தலை நடத்துவதற்கு இருந்த தடை நீக்கப்பட்டுள்ளது.
தொழில்நுட்ப குறைபாடு தொடர்பாக 40 உள்ளுராட்சி மன்றங்களுக்கான வர்த்தமானி அறிவித்தல் வெளியிடப்பட உள்ளது.
அடுத்த வாரம் முற்பகுதியில் குறித்த பணிகள் இடம்பெறும் எனத் தாம் எதிர்பார்ப்பதாக ரோஹன ஹெட்டியாராச்சி தெரிவித்துள்ளார்.
அவ்வாறு இடம்பெற்றால், ஒரே தினத்தில் தேர்தலை நடத்தும் வாய்ப்பு தேர்தல்கள் ஆணைக்குழுவுக்கு கிடைக்கும்.
எனவே, ஜனநாயகத்தின் அடிப்படை அங்கத்தை பாதுகாத்து, நாட்டு மக்கள் தமது பிரதேச பிரதிநிதிகளை தெரிவுசெய்ய எதிர்வரும் ஜனவரி மாத இறுதி அல்லது பெப்ரவரி மாத முற்பகுதியில் சந்தர்ப்பம் கிட்டும் எனத் தாம் எதிர்பார்ப்பதாகவும் அவர் கூறியுள்ளார்.
