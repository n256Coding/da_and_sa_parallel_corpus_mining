பெரும்பான்மை கட்சிகள் இணைந்து ஒரு தேசிய அரசாங்கத்தை அமைத்து செயற்பட முடியுமானால் ஏன் சிறுபான்மை கட்சிகள் அனைத்தும் இணைந்து மக்களின் முன்னேற்றத்திற்காக செயற்பட முடியாது என ராஜாங்க கல்வி அமைச்சர் வேலுசாமி இராதாகிருஸ்ணன் கேள்வி எழுப்பியுள்ளார்.
கொழும்பு மீபே பகுதியில் அமைக்கப்பட்டுள்ள தெற்காசியாவின் ஆசிரியர் பயிற்சி நிலையத்தை இன்று கல்வி அமைச்சர் அகில விராஜ் காரியவசம், கல்வி ராஜாங்க அமைச்சர் வேலுசாமி இராதாகிருஸ்ணன் ஆகியோர் இணைந்து திறந்துவைத்தனர்.
அங்கு  உரையாற்றும் போதே அவர் இவ்வாறு குறிப்பிட்டார்.
நாம் அனைவரும் ஒற்றுமையாக செயற்பட்டால் மாத்திரமே எமது சமூகத்தை முன்னேற்றப் பாதையில் இட்டுச் செல்ல முடியும் எனவும் தெரிவித்தார்.
முதலாவது உலக யுத்தமும் இரண்டாவது உலக யுத்தமும் ஆயுதங்களுக்கு இடையில் நடைபெற்றன.
எனினும் முன்றாவது உலக யுத்தம் ஒன்று நடைபெறுமாக இருந்தால் அது தொழில் நுட்ப ரீதியாகவே நடைபெறும்.
உலக நாடுகள் நாளுக்கு நாள் தொழில்நுட்ப ரீதியாக வளர்ச்சி கண்டு வருகின்றன.
எனவே எமது நாடும் தொழில் நுட்ப ரீதியாக வளர்ச்சிபெற வேண்டுமானால் ஆங்கிலம், விஞ்ஞானம், கணிதம் என்பன மிகவும் முக்கியமாகும்.
எனவே இன்று திறந்து வைக்கப்பட்டுள்ள இந்த தெற்காசியாவின் ஆசிரியர் பயிற்சி நிலையமானது எதிர்காலத்தில் எமது நாட்டில் சிறந்த ஆசிரியர்களை உருவாக்குவதற்கு பெரும் உந்து சக்தியாக செயற்பட வேண்டும் எனவும் அவர் குறிப்பிட்டுள்ளார்.
