இலங்கையில் தடுத்து வைக்கப்பட்டுள்ள அனைத்து இந்திய மீனவர்களும் உடனடியாக விடுவிப்பதற்கான நடவடிக்கைகளை மத்திய அரசாங்கம் மேற்கொள்ள வேண்டும் என தமிழக முதல்வர் ஜெயலலிதா ஜெயராம் மீண்டும் வலியுறுத்தியுள்ளார்.
கச்சதீவு தொடர்பாக இந்திய இலங்கை அரசாங்கங்களுக்கு இடையே கைச்சாத்தான இரு ஒப்பந்தங்கள் காரணமாகவே மீனவ பிரச்சனை ஏற்பட்டுள்ளதற்கான முக்கிய காரணம் என அவர் தெரிவித்துள்ளார்.
இந்திய பிரதமர் நரேந்திர மோடிக்கு அவர் அனுப்பி வைத்துள்ள கடிதத்தில் மீனவர்களின் விடுதலை குறித்து உடனடி நடவடிக்கையினை எடுக்க வேண்டியதன் அவசியம் குறித்து வலியுறுத்தியுள்ளார்.
பிரதமருக்கு அனுப்பி வைக்கப்பட்டுள்ள கடிதத்தில், அண்மையில் இலங்கை கடற்பரப்பில் கைது செய்யப்பட்ட ஆறு இந்திய மீனவர்கள் தொடர்பாகவும் முதல்வர் சுட்டிக்காட்டியுள்ளதாக இந்திய ஊடகங்கள் செய்தி வெளியிட்டுள்ளன.
