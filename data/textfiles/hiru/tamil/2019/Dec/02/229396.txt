திருகோணமலை-மஹதிவுல்வெவ பகுதியில் மாணவர் ஒருவர் புற்று நோயினால் மரணமடைந்த தனது தந்தையின் பூதவுடலுக்கு அஞ்சலி செலுத்திய பின்னர் பரீட்சை எழுதச்சென்ற சம்பவம் ஒன்று இன்று இடம்பெற்றுள்ளது.
45 வயதுடைய நான்கு பிள்ளைகளின் தந்தையான டபிள்யூ.
டீ.
சமிந்த லசந்த என்பவர் சனிக்கிழமை அதிகாலை மஹரகம வைத்தியசாலையில் சிகிச்சை பெற்றுவந்த நிலையில் சிகிச்சை பலனின்றி உயிரிழந்துள்ளார்.
இந்நிலையில் அவரது சடலம் அவரது வீட்டுக்கு கொண்டு வரப்பட்டு இன்றைய தினம் நல்லடக்கம் செய்யப்படவுள்ள நிலையில் அவரது மூத்த மகன் சுபுன் தனன்ஞச (16 வயது) இன்றைய தினம் க.பொ.தராதர சாதாரண தரப் பரீட்சைக்குத் தோற்ற இருக்கின்றார்.
குறித்த மாணவர், க.பொ.தராதர சாதாரண தரப் பரீட்சைக்கு செல்வதற்கு முன்னர் அவரது தந்தையின் பூதவுடலுக்கு முன்னால் கண்ணீர் வடித்து அஞ்சலி செலுத்திவிட்டு பரீட்சை எழுதும் மஹதிவுல்வெவ சிங்கள மகா வித்தியாலயத்திற்கு சென்றமை அங்குள்ள அனைவரையும் சோகத்தில் ஆழ்த்தியுள்ளது.
