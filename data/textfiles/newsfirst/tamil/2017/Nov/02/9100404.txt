ிரமுகர்கள் ஊடாக உதவிகளைப் பெற்றுத்தருவதாகத் தெரிவித்து, மன்னார் மற்றும் திருகோணமலை மாவட்டங்களில் பணம் வசூலித்த இருவர் நேற்று (01) கைது செய்யப்பட்டுள்ளனர்.
சந்தேகநபர்கள் கடந்த மே மாதம் மன்னார் மாவட்டத்திலுள்ள பல்வேறு கிராமங்களுக்கும் சென்று முச்சக்கரவண்டிகள், படகு எஞ்சின்களைப் பெற்றுத்தருவதாக வாக்குறுதியளித்துள்ளனர்.
பிரதமருடன் தமக்கு தொடர்புள்ளதாகவும் இந்த வாகனங்களைக் கொண்டுவருவதற்கான செலவுகளுக்கு பணம் தேவைப்படுவதாகவும் கூறி அவர்கள் பணம் வசூலித்ததாக பொலிஸ் நிலையங்களில் முறைப்பாடு செய்யப்பட்டுள்ளது.
கடந்த சில தினங்களாக திருகோணமலையிலும் இவர்கள் பணம் வசூலித்துள்ளமை விசாரணைகளில் தெரியவந்துள்ளது.
திருகோணமலை பொலிஸ் அத்தியட்சகர் அலுவலகத்தின் குற்றத்தடுப்புப் பிரிவினர் மேற்கொண்ட விசாரணைகளை அடுத்து சந்தேகநபர்கள் இருவரும் கைது செய்யப்பட்டுள்ளனர்.
இவர்களிடமிருந்து பணம் வசூலிப்பதற்காக பயன்படுத்தப்பட்ட பற்றுச்சீட்டுகள், கார் மற்றும் பணம் மீட்கப்பட்டுள்ளன.
சந்தேகநபர்கள் வாடகைக்குப் பெற்றிருந்த காரின் சாரதியும் கைது செய்யப்பட்டுள்ளார்.
மூன்று சந்தேகநபர்களும் இன்று திருகோணமலை நீதவான் நீதிமன்றத்தில் ஆஜர்படுத்தப்படவுள்ளனர்.
