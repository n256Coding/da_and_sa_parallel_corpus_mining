COLOMBO (News 1st) – සිය පුතුන් දෙදෙනා අතර ඇති වූ ආරවුලක් විසඳීමට ගිය කාන්තාවක තුවාල ලබා ජාතික රෝහලට ඇතුළත් කිරීමෙන් පසු මිය ගොස් තිබේ.
පොලීසිය පැවසුවේ තලංගම හෝකන්දර සිංහපුර ප්‍රදේශයේ පදිංචි 78 හැවිරිදි කාන්තාවක එලෙස මිය ගොස් ඇති බව ය.
ඇය සිය බාල පුතණුවන් සමග ඊයේ පස්වරුවේ තම ඉඩම පවිත්‍ර කරමින් සිටියදී එම ස්ථානයට සිය වැඩිමහල් පුතා පිරිසක් සමග පැමිණ ආරවුලක් ඇති කර ගෙන ඇති අතර එය සමතයකට පත් කර ගැනීමට ගිය අවස්ථාවේදී කාන්තාව මේ අවාසනාවන්ත ඉරණමට ගොදුරු වී තිබේ.
ආරවුලෙන් තුවාල ලැබූ වැඩිමහල් පුත්‍රයා කොළඹ ජාතික රෝහලටත් බාල පුත්‍රයාගේ බිරිඳ මුල්ලේරියාව රෝහලටත් ඇතුළත් කර තිබේ.
සිද්ධිය සම්බන්ධයෙන් පුතුන් දෙදෙනා අත්අඩංගුවට ගෙන ඇතැයි පොලීසිය සඳහන් කළේ ය.
