එහි කැඳවුම්කරු ඉන්ජිනේරු උපාලි රත්නායක මහතා ප්‍රකාශ කළේ, පොම්පාගාර රාජකාරී හැර අනෙක් සියලු කටයුතුවලින් ඉවත් වන බව ය.
මෙම වෘත්තීය සමිති ක්‍රියාමාර්ගය පෙරවරු 9 සිට පස්වරු 1 දක්වා ක්‍රියාත්මක බව ද උපාලි රත්නායක මහතා සඳහන් කළේ ය.
මේ සම්බන්ධයෙන් නිවේදනයක් නිකුත් කරමින් ජාතික ජල සම්පාදන හා ජලාපවහන මණ්ඩලය සඳහන් කළේ, අවස්ථා ගණනාවකදී වැටුප් වැඩි කිරීම් සම්බන්ධයෙන් සාකච්ඡා කෙරුණ ද වෘත්තීය සමිති එම යෝජනාවලට එකඟ නොවුණු බව ය.
ජාතික ජල සම්පාදන හා ජලාපවහන මණ්ඩලයේ සාමාන්‍යාධිකාරී දීප්ති සුමනසේකර මහතාගේ අත්සනින් යුතුව නිකුත් කර ඇති එම නිවේදනයේ වැඩිදුරටත් දැක්වෙන්නේ, වැටුප් විෂමතාව සම්බන්ධයෙන් සොයා බැලීමට විශේෂ කමිටුවක් ද පත් කර ඇති බව ය.
එය ජල සම්පාදන මණ්ඩලයේ ජ්‍යෙෂ්ඨ නිලධාරීන්ගෙන් සමන්විත වේ.
පෙරේදා අමාත්‍යංශ ලේකම්වරයා සමග පැවති සාකච්ඡාවේදී ඉදිරිපත් කෙරුණු වෘත්තීය සමිති ඉල්ලීම් සම්බන්ධයෙන් විෂය භාර අමාත්‍යවරයා සමග වැඩිදුරටත් සාකච්ඡා කෙරෙනු ඇති බව ද එම නිවේදනයේ සඳහන් ය.
