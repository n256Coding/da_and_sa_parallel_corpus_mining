ප්‍රවීණ රංගන ශිල්පිනියක වූ සුසිලා කූරගම මහත්මිය අභාවප්‍රාප්ත විය.
ශ්‍රී ජයවර්ධනපුර රෝහලේ දැඩි සත්කාරක ඒකකයේ ප්‍රතිකාර ලබමින් සිටියදී ඇය ඊයේ සවස අභාවප්‍රාප්ත වූ බව රෝහල් අධ්‍යක්ෂ වෛද්‍ය සුසිත් සේනාරත්න මහතා ප්‍රකාශ කළේ ය.
කලක් රෝගාතුරව සිටි සුසිලා කූරගම මහත්මිය ශ්‍රී ජයවර්ධනපුර රෝහලේ හා කොළඹ ජාතික රෝහලේ ප්‍රතිකාර ලබමින් සිටියා ය.
ඇය රසිකයින් අතර ජනප්‍රියත්වයට පත්ව සිටියේ කෝපි කඩේ එන්සිනා නමිනි.
දශක ගණනාවක් මෙරට කලා ක්ෂේත්‍රයට අමිල මෙහෙවරක් ඉටු කළ සුසිලා කූරගම මහත්මිය වේදිකා නාට්‍ය, ටෙලිනාට්‍ය මෙන් ම චිත්‍රපට රැසකට රංගනයෙන් දායක වී තිබේ.
