එක්සත් ජාතීන්ගේ මානව හිමිකම් කවුන්සිලයේ කිසිදු සැසිවාරයකට සහභාගී නොවීමට උතුරු කොරියාව තීරණය කර තිබේ.
උතුරු කොරියානු විදේශ කටයුතු අමාත්‍යවරයා නිවේදනයක් නිකුත් කරමින් කියා සිටියේ එක්සත් ජාතීන්ගේ  මානව හිමිකම් කවුන්සිලය සිය වාර්තා අධ්‍යනය කිරීමේ නිරත වන කිසිදු සැසිවාරයකට තමන් සහභාගී නොවන බව ය.
එක්සත් ජාතීන්ගේ සංවිධානය ඉදිරිපත් කරනු ලබන කිසිදු යෝජනාවකට තමන් කෙදිනකවත් නොබැඳෙන බව ද උතුරු කොරියාව වැඩිදුරටත් කියා සිටියේ ය.
හුදෙක් පටු දේශපාලන අරමුණු මුල් කරගනිමින් සිය රටේ මානව හිමිකම් සුරැකීමේ තත්ත්වය ගෙනහැර පෑමට ජාත්‍යන්තර ප්‍රජාව එක්ව එම සැසිවාර සංවිධානය කරන බව ද උතුරු කොරියානු විදේශ අමාත්‍යවරයා චෝදනා කර තිබේ.
අමෙරිකාව, ජපානය සහ දකුණු කොරියාව සිය රටේ අපරාධකරුවන් තෝරා ගැනීමට නියෝජිතයින් එවීම ද උතුරු කොරියානු විදේශ අමාත්‍යවරයාගේ දැඩි විවේචනයට ලක්විය.
