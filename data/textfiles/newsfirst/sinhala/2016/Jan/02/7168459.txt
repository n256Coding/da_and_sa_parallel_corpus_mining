කරාපිටිය ශික්ෂණ රෝහලේ පිළිකා විකිරණ ප්‍රතිකාර ඇණහිට තිබේ.
එම රෝහලේ දෛනිකව විකිරණ ප්‍රතිකාර සඳහා යොමු කෙරෙන පිළිකා රෝගීන් සංඛ්‍යාව 80 කට අධික ය.
සති දෙකක කාලයක සිට කරාපිටිය ශික්ෂණ රෝහලේ පිළිකා රෝගීන් සඳහා වන විකිරණ ප්‍රතිකාර ඇණහිට ඇති බව නිව්ස්ෆස්ට් වෙත වාර්තා විය.
සමස්ත ලංකා හෙද සංගමයේ සභාපති ගාමිණි කුමාරසිංහ මහතා පැවසුවේ, අදාළ තත්ත්වය හේතුවෙන් එම රෝගීන්ට විකිරණ ප්‍රතිකාර කටයුතු සඳහා ජාතික පිළිකා ආයතනයට පැමිණීමට සිදුව ඇති බව ය.
කරාපිටිය ශික්ෂණ රෝහලේ අධ්‍යක්ෂ වෛද්‍ය ෂෙල්ටන් පෙරේරා මහතා පැවසුවේ, කොබෝල්ට් මූලද්‍රව්‍ය ක්ෂය වීම විකිරණ යන්ත්‍ර ක්ෂය වීමට හේතු වී ඇති බව ය.
විකිරණ යන්ත්‍ර යථා තත්ත්වයට පත් කිරීම සඳහා තව ත් මාස 2 ක් පමණ ගතවනු ඇතැයි ඔහු සඳහන් කළේ ය.
