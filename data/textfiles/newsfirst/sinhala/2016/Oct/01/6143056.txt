ජාත්‍යන්තර ළමා හා වැඩිහිටි දිනය අදට යෙදී තිබේ.
ජාත්‍යන්තර ළමා දිනයේ මෙවර තේමාව වී ඇත්තේ ‘සොඳුරු ළමා ලොව රකින්න වැඩිහිටියනි දෑත දෙන්න’ යන්නයි.
ජාත්‍යන්තර ළමා දින සමරු උත්සවය ළමුන් 500 දෙනෙකුගෙන් සහභාගිත්වයෙන් අද කෑගල්ල ශාන්ත ජෝසප් විද්‍යාලයේදී පැවැත්වෙන බව කාන්තා හා ළමා කටයුතු අමාත්‍යංශය සඳහන් කළේය.
අමාත්‍ය චන්ද්‍රානි බණ්ඩාර මහත්මිය, දෙමව්පියන්ගෙන් ඉල්ලා සිටින්නේ තම දරුවා වෙනුවෙන් විශේෂ අවධානයක් යොමුකරන ලෙස ය.
මේ අතර ජාත්‍යන්තර වැඩිහිටි දිනයට සමගාමීව පවත්වන ජාතික වැඩිහිටි දින සැමරුම් උළෙල අද මහනුවර පොල්ගොල්ල ජාතික සමූපකාර සංවර්ධන ආයතන නව රඟහලේදී පැවැත්වේ.
මෙවර එහි තේමාව වී ඇත්තේ ‘වැඩිහිටි අයිතිවාසිකම් සුරකින හෙටක්’ යන්නයි.
දිවයින පුරා විවිධ පළාත් වලින් මෙම උත්සවය සඳහා වැඩිහිටියන් 1000 ක් සහභාගී වීමට  නියමිත අතර වසර 100 කට වඩා වයසැති වැඩිහිටියන් ඇගයීම සඳහා විශේෂ ත්‍යාග රැසක් ලබා දීමටද නියමිතව තිබේ.
මේ අතර ලක්ෂ 25 කට ආසන්න මෙරට වැඩිහිටි ජනගහනය තව වසර 10කින් දෙගුණයක් වීමේ අවස්ථාවට අපට මුහුණ දීමට සිදුව ඇතැයි සමාජ සවිබලගැන්වීම් හා සුභසාධන අමාත්‍ය එස්.බී.දිසානායක මහතා පවසයි.
අමාත්‍යවරයා පෙන්වා දෙන්නේ වැඩිහිටියන් තව දුරට ත් තම දරුවන්ට, නෑයන්ට හා රටට, ජාතියට බරක් සේ නොසලකා  ඔවුන්ද මෙරට ජාතික ආර්ථිකයට දායක කර ගැනීමේ භාර දූර වගකීම අප සතුවන බව ය.
