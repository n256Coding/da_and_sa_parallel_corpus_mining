වකුගඩු ජාවාරම සම්බන්ධයෙන් පසුගියදා වැල්ලවත්තේදී අත්අඩංගුවට ගත් ඉන්දීය ජාතිකයින් 08 දෙනාගෙන් 06 දෙනෙකුගේ වකුගඩු ඉවත් කර ඇතැයි අධිකරණ වෛද්‍ය නිලධාරී වාර්තා වලින් තහවුරු වී තිබේ.
වකුගඩු ජාවාරම සම්බන්ධයෙන් වූ නඩුව අද කොළඹ ප්‍රධාන මහේස්ත්‍රාත් අධිකරණයේදී විභාගයට ගැනිණි.
කොළඹ අපරාධ කොට්ඨාසය එහිදී අධිකරණයට දැනුම් දී ඇත්තේ, ඉන්දීය ජාතිකයින් 08 දෙනාගෙන් 06 දෙනෙකුගේ එක් වකුගඩුව බැගින් ඉවත් කර ඇති බව ය.
එක් වකුගඩුවක් ඉන්දීය රුපියල් ලක්ෂ 05 බැගින් අලෙවි කර ඇතැයි සැකකරුවන්ගෙන් කළ ප්‍රශ්න කිරීම් වලදී අනාවරණය වී තිබේ.
සැකකරුවන් පවසා ඇත්තේ, පොරොන්දු වූ මුදල් මෙතෙක් නොලැබුණු බව ය.
ඔවුන් සතුව තිබී ලිපි ලේඛන 286ක් සිය භාරයට ගෙන ඇති බව ද ඒවා ජාත්‍යන්තර පොලීසිය හරහා ඉන්දියාවට ඉදිරිපත් කර වැඩිදුර පරීක්ෂණ සිදු කරන බව ද කොළඹ අපරාධ කොට්ඨාසය අධිකරණයට දැනුම් දුන්නේ ය.
වැඩිදුර ප්‍රශ්න කිරීම් සඳහා පොලීසියට අවසර දුන් අතිරේක මහේස්ත්‍රාත් නිශාන්ත පීරිස් මහතා සැකකරුවන් සඳුදා දක්වා රක්ෂිත බන්ධනාගාර ගත කළේ ය.
