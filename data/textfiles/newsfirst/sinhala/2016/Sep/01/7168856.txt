ජනාධිපති ලේකම් කාර්යාලයේ වාහන අවභාවිත කිරීමේ සිද්ධියක් සම්බන්ධයෙන් අත්අඩංගුවට ගත් විමල් වීරවංශ මහතාගේ සහෝදරයෙකු වන සරත් වීරවංශ මහතා සැප්තැම්බර් 7 වන දා දක්වා රක්ෂිත බන්ධනාගාර ගත කෙරිණි.
ඒ, සැකකරු කොටුව මහේස්ත්‍රාත් ලංකා ජයරත්න මෙනවිය හමුවට ඉදිරිපත් කිරීමෙන් අනතුරුව ය.
සරත් වීරවංශ මහතා, විමල් වීරවංශ මහතාගේ පුද්ගලික ලේකම්වරයා ලෙස කටයුතු කළ අවධියේ රජයේ වාහන අවභාවිත කර රුපියල් ලක්ෂ 100කට අධික මුදලක් වංචා කර ඇති බව පොලිස් මූල්‍ය අපරාධ කොට්ඨාසය අධිකරණයට පෙන්වා දුන්නේ ය.
රජයේ වාහන අවභාවිතය සම්බන්ධයෙන් ප්‍රශ්න කිරීම සඳහා සරත් විරවංශ මහතා අද උදැසන පොලිස් මූල්‍ය අපරාධ කොට්ඨාසයට කැඳවා තිබිණි.
ඔහු විමල් වීරවංශ මහතාගේ පුද්ගලික ලේකම්වරයා ලෙස කටයුතු කළ 2009 සිට 2015 වසරේ ජනවාරි දක්වා කාලයේදී එම වාහනය සාපරාධී සාවද්‍ය පරිහරණය කර ඉන්ධන දීමනා ලෙස 8941000ක මුදලක් ලබා ගෙන ඇති බවට චෝදනා එල්ල වී තිබේ.
එලෙස ලබා ගත් වාහනයට අමතරව එම තනතුරේ නිල රථයක් ලෙස පුද්ගලික වාහනයක් පරිහරණය කර ඉන්ධන දීමනා හා වාහන දීමනා ලෙස 1646632ක මුදලක් වංචා කළ බවට ද සරත් වීරවංශ මහතාට චෝදනා එල්ල වී තිබෙන බව පොලීසිය සඳහන් කළේ ය.
