රගර් ක්‍රීඩක වසීම් තජුඩීන්ගේ ඝාතනය සම්බන්ධයෙන් අත්අඩංගුවට ගෙන සිටින හිටපු ජ්‍යෙෂ්ඨ නියෝජ්‍ය පොලිස්පති අනුර සේනානායක මහතා ලබන 16 වන දා දක්වා යළි රක්ෂිත බන්ධනාගාරගත කෙරිණි.
ඒ, අදාළ නඩුව අද කොළඹ අතිරේක මහේස්ත්‍රාත් ජයරාම් ටොක්ෂි මහතා හමුවේ කැඳ වූ අවස්ථාවේදී ය.
පැමිණිල්ල වෙනුවෙන් පෙනී සිටි නියෝජ්‍ය සොලිස්ටර් ජෙනරාල්, ඩිලාන් රත්නායක මහතා අධිකරණ හමුවේ කියා සිටියේ තජුඩීන්ගේ ඝාතනය සම්බන්ධයෙන් විමර්ශන තව දුරට ත් සිදු කරන බව ය.
ඔහුගේ නමට බැංකු මගින් නිකුත් කර ඇති ක්‍රෙඩිට් කාඩ්පත් සම්බන්ධ තොරතුරු ලබාගෙන ඒ, ඔස්සේ පරීක්ෂණ පැවැත්වීමට අවශ්‍ය බැවින් එම කාඩ්පත් නිකුත් කළ බැංකු වලින් තොරතුරු ලබාදෙන ලෙස නියෝගයක් ලබා දෙන්නැයි නියෝජ්‍ය සොලිස්ටර් ජෙනරාල්වරයා අධිකරණයෙන් ඉල්ලා සිටියේ ය.
