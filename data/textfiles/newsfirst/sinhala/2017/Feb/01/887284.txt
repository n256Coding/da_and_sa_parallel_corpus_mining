වෛද්‍යවරු නොමැතිව වසා දමා තිබූ රෝහල් 27ක් නැවත විවෘත කිරීමට සෞඛ්‍ය අමාත්‍යංශය පියවර ගෙන තිබේ.
සෞඛ්‍ය සේවා නියෝජ්‍ය අධ්‍යක්ෂ ජනරාල් වෛද්‍ය අමල් හර්ෂ ද සිල්වා මහතා සඳහන් කළේ, මේ යටතේ උතුරු සහ නැගෙනහිර පළාත්වල රෝහල් නැවත විවෘත කෙරෙන බව ය.
මෙවර සීමා වාසික වෛද්‍ය පත්වීම් අනුව එම රෝහල් සඳහා වෛද්‍යවරුන් අනුයුක්ත කිරීමට පියවර ගන්නා බව ද ඔහු සඳහන් කළේ ය.
මේ අනුව සීමා වාසික වෛද්‍යවරුන් 311 දෙනෙකුගෙන් 27 දෙනෙකු වසා දමා තිබූ මෙම රෝහල් සඳහා යෙදවීමට නියමිත ය.
නියෝජ්‍ය සෞඛ්‍ය සේවා අධ්‍යක්ෂ ජනරාල්වරයා වැඩිදුරටත් සඳහන් කළේ, මෙම රෝහල්වල වෛද්‍යවරුන්ට අවශ්‍ය පහසුකම් ලබා දෙන ලෙස අදාළ පළාත් අමාත්‍යවරුන් වෙත දැනුම් දී ඇති බව ය.
ග්‍රාමීය ප්‍රදේශවල රෝගීන්ට ඉහළ ප්‍රතිකාර සේවාවක් ලබා දීම මෙමගින් අපේක්ෂා කරන බව ද වෛද්‍ය අමල් හර්ෂ ද සිල්වා මහතා ප්‍රකාශ කළේ ය.
