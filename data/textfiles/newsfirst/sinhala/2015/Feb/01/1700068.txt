පොලීසිය ලුහුබැඳ එමින් සිටි සැකකරුවෙකු කොත්මලේ ජලාශයට පැන මියයාමේ සිද්ධියක් මුල්කරගෙන අද තලවකැලේ ප්‍රදේශයේ දැඩි නොසන්සුන්කාරී තත්ත්වයක් හට ගැනිණ.
සැකකරුවෙකු ඉහළ කොත්මලේ ජලාශයට පැන අතුරුදන් වීමේ සිද්ධිය මුල්කරගෙන අද දවස පුරා තලවාකැලේ, ග්‍රොස්වෙස්ටන් වතුයායේ ජනතාව විරෝධතාවයේ නිරතව සිටියහ.
ඔවුන් මග ඇහිරිම නිසා පැය තුනකට අධික කාලයක් රථ වාහන ධාවනය ඇන හිටියේය.
දුම්රිය පාලක මැදිරිය පැවසුවේ ජනතාව උඩරට දුම්රිය මාර්ගයේ එක්රැස් වීම නිසා දූම්රිය ධාවන ද අඩාල වූ බව ය.
මේ අතරතුර ඉහළ කොත්මලේ ජලාශයේ සිදුකෙරුණු සෝදිසි මෙහෙයුමකින් සැකරුගේ දේහය ජලාශය තුළ ඇති බවට තහවුරු විය.
එම ස්ථානයට එක් රැස් වූ ජනතාව ප්‍රෙද්ශයෙන් ඉවත් කිරීමට පොලීසිය දැඩි උත්සහයක් ගත්ත ද ඊට යහපත් ප්‍රතිචාර ලැබුණේ නැහැ.
අප වාර්තාකරුවන් පැවසුවේ පොලීසිය කඳුළු ගෑස් ප්‍රහාරයක් එල්ල කළ බව ය.
නමුත් නිවේදනයක් නිකුත් කරමින් පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා පැවසුවේ කඳුළු ගෑස් භාවිත නොකළ බන නුවරඑළිය ජ්‍යෙෂ්ඨ පොලිස් අධිකාරී අනුර අබේවික්‍රම හා තලවකැලේ පොලිස් ස්ථානාධිපතිවරයා තමන් වෙත දැනුම් දුන් බව ය.
