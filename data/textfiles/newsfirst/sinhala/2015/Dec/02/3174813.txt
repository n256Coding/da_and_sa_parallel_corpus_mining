සබරගමුව විශ්වවිද්‍යාලයේ සිසුන්ගේ කාලයක් තිස්සේ පවතින නේවාසිකාගාර ගැටලුව ගැන සාකච්ඡා කිරීම සඳහා උසස් අධ්‍යාපන රාජ්‍ය අමාත්‍ය මොහාන් ලාල් ග්‍රේරු මහතා අද එම විශ්වවිද්‍යාලයට පැමිණියේ ය.
අද උදෑසන අමාත්‍යවරයා විශ්වවිද්‍යාලයට පැමි‍ණෙන විට සිසුන් ද විශ්වවිද්‍යාලයේ ප්‍රධාන දොරටුව ඉදිරිපිටට රැස්වී සිටියේ, අමාත්‍යවරයාගේ වාහනයට සරසවියට ඇතුළු වීමට බාධා වන ලෙස ය‍.
නේවාසිකාගාර ගැටලුව සඳහා තමන්ට නිලධාරීන් සමග සාකච්ඡාවක් ලබාදෙන ලෙස සිසුහු එහිදී ඉල්ලා සිටියහ.
අමාත්‍යවරයා ඊට එකඟ වූ අතර පසුව අමාත්‍යවරයා නිල රථයෙන් බැස පාගමනින් ම විශ්වවිද්‍යාලයට ඇතුළු වුණේ, උපකුලපති සමග මේ සම්බන්ධව සාකච්ඡා කිරීමට ය.
අනතුරුව අමාත්‍යවරයාගේ මැදිහත් වීමෙන් උපකුලපති, උසස් අධ්‍යාපන අමාත්‍යංශයේ ලේකම් හා ශිෂ්‍ය නායකයින් සමග සාකච්ඡාවක් පැවැත්විණි.
එහිදී සිසුන්ගේ ඉල්ලීම වුණේ, නව නේවාසිකාගාරය ඉදිකරන භූමිය නුසුදුසු භූමියක් බව ත් එහි සිට කිලෝමීටර තුනක දුරක් ගෙවා සිසුන්ට විශ්වවිද්‍යාලයට පැමිණීමට ඇති බව ය.
එම නිසා විශ්වවිද්‍යාල භුමියේ ම නේවාසිකාගාරය ඉදිකරන ලෙස ඔවුහු ඉල්ලා සිටියහ.
‍ විශ්වවිද්‍යාල භුමියේ ම නව නේවාසිකාගාර ඉදිකරන බවට සාකච්ඡාව අවසානයේදී තීරණය විය.
පසුව අමාත්‍යවරයා එහිදී උපකුලපතිවරයා සමග විශ්වවිද්‍යාල භුමියේ දැනට පවතින නේවාසිකාගාර පරික්ෂා කළේ ය.
