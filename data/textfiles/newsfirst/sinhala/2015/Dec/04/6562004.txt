නාරාහේන්පිට පොලීසියේ හිටපු ස්ථානාධිපති ප‍්‍රධාන පොලිස් පරීක්ෂක උපුල් ධම්මික ගුණතිලක මහතා දෙසැම්බර් 07 වන දා දක්වා රක්ෂිත බන්ධනාගාර ගත කර තිබේ.
ඒ, ඔහු අද අලුත්කඩේ මහේස්ත්‍රාත් අධිකරණයට ඉදිරිපත් කිරීමෙන් අනතුරුව ය.
අල්ලස් හෝ දූෂණ චෝදනා විමර්ශන කොමිසමේ නිලධාරීන් විසින් නාරාහේන්පිට පොලීසියේ හිටපු ස්ථානාධිපති උපුල් ධම්මික ගුණතිලක මහතා අද පෙරවරුවේ අත්අඩංගුවට ගනු ලැබුවේ, රුපියල් ලක්ෂ 25 ක මුදලක් අල්ලසක් ලෙස ලබා ගත් බව කියන චෝදනාවකට අදාළව ය.
සැකකාර පොලිස් ස්ථානාධිපතිවරයා දැනට සතියකට වැඩි කාලයක සිට අල්ලස් කොමිසම මග හරිමින් සිටි බව එම කොමිසමේ විමර්ශන අංශයේ අධ්‍යක්ෂ ප්‍රියන්ත චන්ද්‍රසිරි මහතා පැවසී ය.
නාරාහේන්පිට පොලීසියට වාර්තා වී තිබූ කූට ලේඛණ සකස් කිරීමක් සම්බන්ධ පැමිණිල්ලකට අදාළව සැකකරුවෙකු අත්අඩංගුවට නොගෙන සිටීමට රුපියල් ලක්ෂ 75ක අල්ලසක් ඉල්ලා ඉන් ලක්ෂ 25 ක් ලබා ගැනීම සම්බන්ධයෙන් මෙම චෝදනා එල්ල වී තිබේ.
මේ සම්බන්ධයෙන් මීට පෙර නාරාහේන්පිට පොලිස් ස්ථානයේ අපරාධ විමර්ශන අංශයේ ස්ථානාධිපතිවරයා ද අත්අඩංගුවට ගත්තේ ය.
ප්‍රියන්ත චන්ද්‍රසිරි මහතා පැවසුවේ, අල්ලස් කොමිසම කළ වැඩිදුර විමර්ශන වලදී හිටපු ස්ථානාධිපතිවරයා ද මෙයට සෘජුව සම්බන්ධ බවට තොරතුරු අනාවරණය වූ බව ය.
