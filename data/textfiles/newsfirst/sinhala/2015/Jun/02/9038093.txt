සූරියවැව ප්‍රදේශයේ අතිවිශාල ජනතාවකගේ උණුසුම් සුබ පැතුම් මහත් අභිමානයෙන් යුතුව පිළිගනිමින් රන්භූමි රැලිය අද උදෑසන ඇඹිලිපිටිය බලා ගමන් ආරම්භ කළේ ය.
සහජීවනයේ පණිවුඩය රැගත් රන්භූමි රැලිය සිය ගම් පෙදෙසට පැමිණෙන තුරු ඇඹිලිපිටියේ ජනතාව මග බලමින් සිටියේ මහත් උද්යෝගයකිනි.
සර්වාගමික වතාවත් සඳහා මුල්තැන දෙමින් පැවති උත්සවයට ඇඹිලිපිටියේ ජනතාව එක්ව සිටියේ සුපුරුදු ළෙන්ගතුකම ද තිළිණ කරමිනි.
එ අනුව රටේ සංවර්ධනයට මෙන් ම සහජීවනයට ද දායකත්වය සපයමින් ඇඹිලිපිටිය නගර නාමය සනිටුහන් කෙරිණ.
ඇඹිලිපිටියේ මහජන සුබපැතුම් පිළිගත් රන්භූමි රැලිය අද ගමනාන්තය වූ ගොඩකවෙල දක්වා ගමන් ආරම්භ කළේ, සුපුරුදු පරිදි මග දෙපස රැස් වූ ජනතාවගේ ආශීර්වාදය  පෙරදැරිව ය.
ගොඩකවෙල ජනතාව ද රන්භූමියේ සිය නාමය සනිටුහන් කිරීමට සියලු භේද පසෙක ලා එක්රොක් වූයේ, දැඩි සහෝදරත්වයකිනි.
සිරස – ශක්ති නිව්ස්ෆස්ට්, කොළඹ වරාය නගරය හා ජාතික තරුණසේවා සභාව එක්ව ක්‍රියාත්මක කරන රන්භූමි රැලිය හෙට සනිටුහන් කරන්නේ සිය චාරිකාවේ 27 වන දිනයයි.
රත්නපුර ඔරලෝසු කණුව අසලින් හෙට පෙරවරු 9ට ගමන් ආරම්භ කරන රන්භූමි රැලිය, පෙරවරු 11 ට කලවාන නගර මධ්‍යයට පැමිණීමට නියමිත ය.
පස්වරුවේ රැලියේ ගමනාන්තය සනිටුහන් වන්නේ දෙණියාය බස් නැවතුම්පොළ ඉදිරිපිටිනි.
