පුත්තලම ප්‍රදේශයේ ප්‍රාථමික විද්‍යාලයක ඉගෙනුම ලබන 8 හැවිරිදි දැරියක පැහැරගෙන ගොස් අප‍යෝජනය කිරීමට උත්සාහ කළ බව කියන අයෙකු ප්‍රදේශවාසීහු එක්ව අද පොලීසියට භාර දුන්හ.
මවගේ උපදෙස් මත නිවසට රැගෙන යාමට පැමිණි බව පවසා දැරිය පැහැරගෙන ගොස් තිබිණි.
පුත්තලම තිල්අඩිය දුම්රිය මාර්ගය අසල වන ලැහැබක සිටියදී එම පුද්ගලයා අද ප්‍රදේශවාසීන්ගේ ග්‍රහණයට ගැනිණි.
ප්‍රදේශවාසීන් පැවසුවේ, දැරිය පැහැරගෙන එම වන ලැහැබට රැගෙන ගිය අවස්ථාවේ එම පුද්ගලයා සිය ග්‍රහණයට ගත් බව ය.
පාසල අවසන් වීමෙන් පසු ත්‍රිරෝද රථයකින් දිනපතා නිවෙසට යන 8 හැවිරිදි දැරිය රවටා එම පුද්ගලයා ඇය පැහැරගෙන ගොස් තිබිණි.
කිසිදිනෙක නොදුටු පුද්ගලයෙකු සමග දැරිය ගමන් ගන්නා අයුරු දුටු කාන්තාවක ඇගේ මවට වහා දුරකතනයෙන් ඒ බව දන්වා තිබේ.
ඒ වනවිට ත් දැරිය පැහැර ගත් එම පුද්ගලයා තිල්අඩියේ දුම්රිය මාර්ගය අසල වන ලැහැබට රැගෙන ගොස් තිබිණි.
ප්‍රදේශවාසීන්ගේ ක්ෂණික මැදිහත්වීම මත සිදුවන්නට ගිය අනතුරින් බේරාගත් දැරිය පසුව ඇගේ මව භාරයට පත් කළේ ය.
අත්අඩංගුවට පත් සැකකරු ප්‍රදේශයේ නමගිය අපරාධකරුවෙකු බව පොලීසිය පැවසී ය.
