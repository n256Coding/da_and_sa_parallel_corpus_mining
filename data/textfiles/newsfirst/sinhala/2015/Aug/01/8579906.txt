අනුරාධපුර, රඹෑව ප්‍රදේශයේ දේශපාලන ආධාරකරුවන් පිරිසක් රිය අනතුරකට ලක්වීමෙන් තරුණයෙකු මිය ගොස් සිව් දෙනෙකු තුවාල ලබා තිබේ.
පොලීසිය පැවසුවේ, අමාත්‍ය දුමින්ද දිසානායක මහතාගේ ආධාරකරුවන් පිරිසක් එලෙස අනතුරට ලක්ව ඇති බව ය.
අමාත්‍ය දුමින්ද දිසානායක මහතාගේ අධාරකරුවන් රඹෑව මහා විද්‍යාලය ඉදිරිපිට මැතිවරණ ප්‍රචාරක කටයුතුවල නිරතව සිටියදී පැමිණි ‍වෑන් රථයක ගැටී තිබේ.
අනතුරින් ජීවිතක්ෂයට පත්ව ඇත්තේ, රඹෑව උපුල් කොලණියේ පදිංචි 22 හැවිරිදි තරුණයෙකි.
තුවාල ලැබූ සිව් දෙනෙකු අනුරාධපුර මහරෝහලට ඇතුළත් කර ඇති අතර දෙදෙනෙකු දැඩි සත්කාර එක්කයට ඇතුළත් කර තිබේ.
පොලිස් මාධ්‍ය ප්‍රකාශක, සහකාර පොලිස් අධිකාරී රුවන් ගුණසේකර මහතා සඳහන් කළේ, අනතුර සිදුකර ඇති වෑන් රථය පදවා ඇත්තේ, අනුරාධපුර කොට්ඨාස දූෂණ මර්දන ඒකකයේ ස්ථානාධිපතිවරයා බව ය.
සැකකාර පොලිස් ස්ථානාධිපතිවරයා අත්අඩංගුවට ගෙන ඇති බව ද පොලිස් මාධ්‍ය ප්‍රකාශවරයා සඳහන් කළේ ය.
