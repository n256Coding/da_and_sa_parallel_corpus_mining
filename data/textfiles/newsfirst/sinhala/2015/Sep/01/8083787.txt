ශ්‍රී ලංකාවේ 8වන පාර්ලිමේන්තුව නිල වශයෙන් විවෘත කිරීම ජනාධිපති මෛත්‍රීපාල සිරිසේන මහතාගේ ප්‍රධනත්වයෙන් අද පස්වරුවේ සිදු කෙරිණ.
බ්‍රිතාන්‍ය සම්ප්‍රදායේ උරුමයන් යළි මූර්තිමත් කරමින් පාර්ලිමේන්තුව වෙතට ජනාධිපතිවරයා කැඳවාගෙන එනු ලැබුවේ අශ්වාරෝහක රථ පෙළපාලියකිනි.
පාර්ලිමේන්තු සම්ප්‍රදාය ආරම්භයේ සිටම පවත්වාගෙන එන රාජාසන කතාවට පෙර හමුදා උත්තමාචාර සහ ආචාර වෙඩි මුර පැවැත්වීම අද ත් සිදු කෙරිණ.
මහ මැතිවරණයකින් පසුව ආණ්ඩු බලය ලබාගත් රජයක ප්‍රධානීයා විසින් තම රජයේ ප්‍රතිපත්ති හා ඉදිරි ක්‍රියාමාර්ග පිළිබඳව පවත්වනු ලබන කතාව මුල් කාලයේදී රාජාසන කතාව ලෙස ත් 1978න් පසුව රජයේ ප්‍රතිපත්ති ප්‍රකාශය ලෙසත් හඳුන්වනු ලැබිණි.
ඒ අනුව, ජනාධිපති මෛත්‍රීපාල සිරිසේන මහතා අද සිය රජයේ ප්‍රතිපත්ති ප්‍රකාශය ඉදිරිපත් කළේ ය.
