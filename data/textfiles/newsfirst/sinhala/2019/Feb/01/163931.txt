COLOMBO (News 1st) – වැලිකඩ බන්ධනාගාරය තුළට හෙරොයින් රැගෙන යාමට උත්සහ කළ බන්ධනාගාර සැරයන්වරයාගේ සේවය අත්හිටුවා තිබේ.
බන්ධනාගාර දෙපාර්තමේන්තුවේ මාධ්‍ය ප්‍රකාශක තුෂාර උපුල්දෙණිය මහතා සඳහන් කළේ, සිද්ධිය සම්බන්ධයෙන් විශේෂ විමර්ශනයක් ආරම්භ කර ඇති බව ය.
ඒ, සිදු කරන මූලික පරීක්ෂණවලට අමතරව ය.
වැලිකඩ බන්ධනාගාරය තුළට හෙරොයින් රැගෙන යාමට උත්සහ කළ බන්ධනාගාර සැරයන්වරයෙකු ඊයේ පස්වරුවේ අත්අඩංගුවට ගත්තේ ය.
අධිකරණ හා බන්ධනාගාර ප්‍රතිසංස්කරණ අමාත්‍යංශය සඳහන් කළේ, සැකකරු සන්තකයේ තිබී හමු වී ඇති හෙරොයින් ප්‍රමාණය ග්‍රෑම් 20ක් පමණ වන බව ය.
