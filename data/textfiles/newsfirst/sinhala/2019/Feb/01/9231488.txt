COLOMBO (News 1st) – මෙරට ක්‍රියාත්මක උපාධි පාඨමාලාවල ගුණාත්මක තත්ත්වය නියාමනය කිරීමේ අරමුණින් නියාමන කොමිෂන් සභාවක් ස්ථාපිත කිරීමට අදාළ පනත් කෙටුම්පත මේ වන විට නීති කෙටුම්පත් දෙපාර්තමේන්තුව වෙත යොමු කර ති‍බේ.
උසස් අධ්‍යාපන අමාත්‍යංශයේ ජ්‍යෙෂ්ඨ ප්‍රකාශකයෙකු සඳහන් කළේ, මෙම නව නියාමන කොමිෂන් සභාව මගින් මෙරට රාජ්‍ය සහ පෞද්ගලික විශ්වවිද්‍යාල ඇතුලු උපාධි පිරි නැමීමට බලය හිමි සියලු ආයතනවල පාඨමාලාවල ගුණාත්මක තත්ත්වය සහ ප්‍රමිතිය සම්බන්ධයෙන් නියාමනය කිරීමට අපේක්ෂිත බව ය.
සාමාජිකයින් 7 දෙනෙකුගෙන් සමන්විතව මෙම නව කොමිෂන් සභාව ස්ථාපිත කිරීමට යෝජිත බව උසස් අධ්‍යාපන අමාත්‍යංශයේ ජ්‍යෙෂ්ඨ ප්‍රකාශකයා සඳහන් කළේ ය.
රාජ්‍ය, ‍රාජ්‍ය නොවන විශ්වවිද්‍යාල සහ උසස් අධ්‍යාපන ආයතන මගින් ක්‍රියාත්මක උපාධි පාඨමාලාවන්හි ප්‍රමිතිය, අන්තර්ගතය,භෞතික සම්පත්, මානව සම්පත් ආදී කරුණු සම්බන්ධයෙන් අධීක්ෂණය කිරීමේ බලය මෙම නියාමන කොමිසමට පැවරෙනු ඇති.
මීට අදාළ පනත් කෙටුම්පත මාර්තු මුල් සතිය වන විට පාර්ලිමේන්තු අනුමැතිය සඳහා යොමු කිරීමට අපේක්ෂා කරන බව උසස් අධාපන අමාත්‍යංශයේ ප්‍රකාශකයා සඳහන් කළේ ය.
ඔහු සඳහන් කළේ, මෙරට ක්‍රියාත්මක උපාධි පාඨමාලාවන්ගේ ගුණාත්මක තත්ත්වය සම්බන්ධයෙන් දිගින් දිගටම එල්ල වූ චෝදනා හේතුවෙන් මෙම නව නියාමන කොමිසම පිහිටු වීමට පියවර ගත් බව ය.
